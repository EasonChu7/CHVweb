<div>
    <title>論仁、論君子</title>
    <sub-title>論語</sub-title>
    <h3>
        論仁
    </h3>
    <p>
        子曰：「不仁者不可以久處約，不可以長處樂。仁者安仁，知者利仁。」（《里仁》第四）
    </p>
    <p>
        子曰：「惟仁者能好人，能惡人。」（《里仁》第四）
    </p>
    <p>
        子曰：「富與貴，是人之所欲也；不以其道得之，不處也。貧與賤，是人之所惡也；不以其道得之，不去也。君子去仁，惡乎成名？君子無終食之間違仁，造次必於是，顛沛必於是。」（《 里仁》第四）
    </p>
    <p>
        子曰：「知者不惑，仁者不憂，勇者不懼。」（《子罕》第九）
    </p>
    <p>
        顏淵問仁。子曰：「克己復禮為仁。一日克己復禮，天下歸仁焉。為仁由己，而由人乎哉？」
    </p>
    <p>
        顏淵曰：「請問其目。」子曰：「非禮勿視，非禮勿聽，非禮勿言，非禮勿動。」
        顏淵曰：「回雖不敏，請事斯語矣。」（《顏淵》第十二）
    </p>
    <p>
        樊遲問仁。子曰：「居處恭，執事敬，與人忠。雖之夷狄，不可棄也。」（《子路》第十三）
    </p>
    <p>
        子曰：「志士仁人，無求生以害仁，有殺身以成仁。」（《 衞靈公》第十五）
    </p>
</div>
